Dark patterns jsou manipulativní metody, které obsahují kontrolovanou práci s jazykem, barvami, tvary, prostorem a hierarchií a zároveň chytře pracují s uživatelskými návyky, reflexí a intuicí návštěvníka (případně se specifickou skupinou návštěvníků). Jde o tenkou hranici mezi zaujmutím a kontrolovanou manipulací, takže je těžké v případě „chycení se“ dožadovat jasných pravomocí. 

Tyto triky jsou jakýmsi digitálním ekvivalentem praktik u nás známých ‚šmejdů‘, kteří neberou v potaz naše zájmy a rozhodnutí, ale psychologickými kličkami a hledáním slabých míst, se nám snaží prodat informaci či produkt a dotlačit nás k rozhodnutí, které bychom pravděpodobně sami neprovedli. Nejjednodušší obranou je o technikách vědět. „Chycení“ do pasti může proběhnout velmi snadno jen pouhou nepozorností, či nedostatkem času. Proto je vhodné si před návštěvou stránky v klidu položit otázku, proč a za jakým účelem se na stránce nacházím a kam se chci dostat.